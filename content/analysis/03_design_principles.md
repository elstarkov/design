---
Title: Design principe
Description: This is my design principe analysis page
Template:
---

Kmom06 - En utvärdering av designprinciper
=======================

I den här analysen kommer några personsidor att analyseras
utifrån dess designprinciper. Eventuella förbättringar
kommer också diskuteras.

Urval
-----------------------

Tre personsidor har valts ut. I den här kursens tillhörande
Discord-kanal gavs ett tips på personsidor att studera i den här uppgiften.
Jag valde tre sidor som den länkade webbplatsen Sitebuilder[1] hade valt ut och
rankat högt som inspirerande personsidor.

Dessa tre personsidor är:

* https://mindynguyen.me/ - Mindy Nguyen, Designer, Los Angeles
* https://www.shanekinkennon.com/ - Shane Kinkennon, strategisk coach, USA
* https://www.joshrubietta.com/ - Josh Rubietta, artist, San Francisco-bukten


Metod
-----------------------
När det gäller design-principer finns det ett ganska brett spann på tekniker man kan
använda. I kursmaterialet används hemsidan Canva[2] som grund för exemplifiering av 20 stycken
olika designprinciper. Dessa kommer ligga till grund för den här analysen.

Nedan följer ett utdrag av principer som kan förekomma i analysen. För att ta del av samtliga
20, klicka [här](https://www.canva.com/learn/design-elements-principles/).

* Skala
* Färg
* Transparens
* Typografi
* Balans
* Kontrast
* Rörlighet

Resultat:
-----------------------
#### Mindy Nguyen

Webbplatsen Sitebuilder analyserar hemsidor och har listat 47 stycken personsidor
man anser är bra exempel på inspirerande personliga sidor. Där kommer Mindys sida
på första plats. Ännu mer intressant blir det eftersom hon har just yrket designer.

Vad säger då hemsidan? Det är rimligt att tro att hennes hemsida finns till för att
marknadsföra sig själv och då främst genom att visa upp sitt arbete. Det finns länkar
och bilder till hennes projekt som hon gjort åt andra samt en egen del med information
om henne själv. Hemsidan är väldigt enkelt uppbyggd med stora bilder, kortare tydliga texter
och till och med kryddad med GIFs som rör sig och lockar till sig extra uppmärksamhet.
Navbaren innehåller endast två länkar, den ena till "about"-sidan och den andra till
"hem"-sidan som man kommer till när man ursprungligen slår in adressen i URL-fältet.

Exempel på designprinciper som dyker upp är först och främst kontrasten som skapas med
hjälp av den vanilj-färgade bakgrunden och mörka typografin. Ett perfekt exempel på hur man
skapar en behaglig miljö för ögat. En helt vit bakgrund och svart text hade skapat mer obehag
och en hårdare miljö för ögat. I den inledande texten används även sk GIFs, dvs rörliga loopande
extremt korta videos för att ge mer liv åt hemsidan och locka uppmärksamhet. Ännu en tydlig
förekomst av designprincip i form av rörlighet. Bläddrar man ner på sidan är det noterbart hur
välbalanserat innehållet är. I en uppskattad 50/50 skala finner man stora iögonfallande bilder,
som även de använder sig av kontrast, färger och symmetri för att maximera upplevelsen. Dessa
fyller upp den vänstra kolumnen medan en kort text och länk till tillhörande hemsida tar upp
den högra.

Klickar man sig vidare till "about"-sidan följer den i stort sett samma mönster. Även här
är bakgrunden perfekt kombinerad med en mörkare typografi. En simpel presentation som ger
besökaren vad den behöver veta samt en stor porträtt-bild av ägaren i en återigen välbalanserad
50/50-skala får jobbet gjort.

#### Shane Kinkennon

På andra plats har Sitebuilder rankat Shane Kinkennons personsida. Shane jobbar som en slags
strategisk coach som specialiserar sig på att stötta och guida ledare inom företag. Målet
är att dessa ska känna sig så trygga som möjligt i sina högt uppsatta yrkesroller.

Shanes hemsida innehåller fler flikar och mer information än Mindys. Även den här gången verkar
också målet med webbplatsen vara att sälja in sig själv och de tjänster som erbjuds i yrket.

Designmässigt reagerar man på kontrasterna mellan ljust och mörkt. Ljus, men inte vit,
bakgrund kombineras med mörk, men inte svart, textur precis som på Mindys sida. Shane har också valt
att lägga en senapsgul accentfärg på knappar och text som han lite extra vill att besökaren ska
trycka på eller läsa. Han har också valt att lägga till en bild på sig själv i större skala som
gör att det första man lägger märke till är vem Shane är och hur han ser ut. Därefter tittar man
på resterande material. Övrigt noterbart är att det också finns en tanke bakom balansen av innehållet.
Bläddrar man ner på sidan så är innehållet centrerat mitt på sidan och när innehållet är uppdelat i
två kolumner så tar de upp precis lika stor plats. Detta påminner också om Mindys upplägg. Klickar man
sig vidare till någon av flikarna i navbaren så följer designen samma mönster. Innehållet fortsätter
att vara centrerat och gärna uppdelat i kolumner där bilder och text kombineras välbalanserat. Även
den senapsgula färgen finns med och fortsätter att locka till sig uppmärksamhet.

#### Josh Rubietta

På plats tre av 47 väljer Sitebuilder att ranka artisten Josh Rubiettas hemsida. Här är det första man möts
av starka färger samt en energifylld bild av huvudpersonen i större skala. Som artist är jobbet att stå i
centrum och det är tydligt att Josh hemsida ämnar att göra precis det, centrera honom. Vidare möts besökaren av
blå stor text på förnamnet som gör sig bra i kombination med den ljusgröna bakgrunden. Däremot har han valt en vit
färg till efternamnet vilket inte är lika behagligt för besökaren att betrakta. Att låta även efternamnet vara blått
hade nog varit ett bättre alternativ.

Lite längre ner på sidan har han valt att lägga en bild med utsikt över en skog och klarblå himmel som spänner helt
över sidans bredd. En bra iögonfallande start då bilden har ett bra djup men återigen får det ses som ett litet
misslyckande att lägga vit text framför klarblå himmel. Typsnittet har dessutom en stil som försvårar läsningen.

Ännu längre ner på sidan blir designen faktiskt bättre. Här används ljus bakgrund med mörk text och den blåa
färgen används som accentfärg för att locka vidare besökaren till andra delar av Josh hemsida. Artiklarna på sidan
är också perfekt balanserade med starka kontrasterande bilder och text i ett 50/50-förhållande.

Vi lockas av den blåa knappen och klickar oss vidare till Joshs musiksida. Det första man möts av är återigen en
storskalig bild i starka färger av huvudpersonen. Den här gången har han valt att låta texten som överlappar bilden
ha en nästan helt vit bakgrund med mörk text. Detta är en bättre lösning och när besökaren har tittat färdigt på bilden
blir det naturligt att läsa innehållet i den vita rutan. En välplanerad uppbyggnad hemmahörandes i designprincips-
kategorin "riktning". Först kollar man på bilden, sedan textrutan. Längre ner på sidan har han listat några av sina
album och musik-videos. Innehållet är centrerat till mitten på sidan men i övrigt är det inga typiska design-principer
som utmärker sig.

Resultat
----------------------

Efter att ha studerat tre välmående personsidor går det att hitta vissa likheter och delar som verkar vara särskilt
viktiga för att skapa en bra webbplats. En första del är kontrasten mellan bakgrund och text. En ljus bakgrund och
mörk färg skapar en närmast optimal upplevelse för ögat. Viktigt att notera här är att ljus bakgrund inte bör betyda
helvit och mörk bör inte betyda helsvart. Mindys version av vaniljvit bakgrund och mörkgrå text kändes väldigt nära
facit rent kontrastmässigt i förhållandet bakgrund till text. En annan viktig del är balansen i innehållet. Innehållet
ska kunna balanseras på varsin sida av en balansvåg utan att tippa åt varken det ena eller andra hållet. Detta gjorde
samtliga tre sidor bra. Övriga viktiga delar är accentfärgens roll. För att locka en användare att klicka sig vidare
bör man med fördel använda sig av en skrikande eller på annat sätt utstående färg för att framhäva knappar eller annan
viktig information som man vill att besökaren ska ta del av. En annan framgångsrik metod som också är återkommande på
dessa sidor är användningen av storskaliga bilder. Dessa hjälper till att skapa en riktning för besökaren. Avslutningsvis
är det också noterbart hur tydligt "fel" det blir om man faller utanför design-principernas ramar. Bland dessa tre var
det främst Joshs sida som vid några tillfällen använde ljus text på ljus bakgrund i kombination med lite otydligt
typsnitt. Detta gjorde genast att man behövde anstränga sig för att kunna tyda vad som stod och det här skulle kunna
resultera i att användaren lämnar sajten tidigare än vad den hade gjort om läsbarheten varit optimal.


En analys av min egen personsida
-----------------------

Som en avslutande del i den här rapporten kommer jag kort även att analysera min egen personsida utifrån vilka designprinciper
som finns eller eventuellt saknas.

Min egen portfolio-sida innehåller förutom en ljus standard-version även en mörkare variant för känsligare ögon. Jag väljer
att begränsa analysen till den ljusa versionen.

Färgschemat på min sida utgår från en ljusblå bakgrund. Headern har en ljusare kontrast än huvuddelen där merparten av
sidans text finns. Texten är mörk vilket gör den lätt att tyda mot bakgrunden. Det här är ett upplägg som ökar
läsbarheten och är samma teknik som framförallt Mindy och Shane använt sig av. Tyvärr är väl det här den enda tydliga
designprincip som jag har använt mig av. För att öka upplevelsen skulle jag exempelvis kanske kunna lägga bilden på
"home"-delen bredvid texten och skapa ett 50/50-förhållande som vi också såg var väldigt framgångsrikt tidigare i analysen.
En annan idé vore kanske att låta navbaren ha en skrikigare färg, en sk accentfärg, för att locka besökaren att klicka
sig vidare på sidan. I övrigt är sidan ganska lättanvänd vilket är ett plus, men visst skulle upplevelsen kunna förbättras
med dessa små enkla knep. Någon förändring kommer det att bli. Det har den här analysen lärt mig.

Referenser
-----------------------
1. https://www.sitebuilderreport.com/inspiration/personal-websites (Besökt 2022-12-22)
2. https://www.canva.com/learn/design-elements-principles/ (Besökt 2022-12-22)

Av: Samuel Ward, 2022-12-25
